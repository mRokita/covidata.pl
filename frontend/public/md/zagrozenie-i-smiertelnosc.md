# Zagrożenie i śmiertelność

Pomiar faktycznej śmiertelności choroby podczas epidemii jest bardzo trudny. 
Faktyczne prawdopodobieństwo zgonu w wypadku zarażenia nazywane jest **Infection Fatality Ratio (IFR)** i podczas trwającej pandemii jest praktycznie niemożliwy do wyznaczenia. 

Najlepszym jego estymatorem jest **Case Fatality Ratio (CFR)**, czyli stosunek liczby zgonów do liczby zakażeń. CFR bywa jednak mylący - wykazuje ogromne różnice w zależności od regionu oraz momentu pomiaru. W przypadku wirusa SARS-CoV-2 CFR waha się nawet kilkukrotnie (a w czasie kilkunastokrotnie). Przykładowo CFR dla USA w dniu 12.04 wynosi 4%, a dla Włoszech - 12%. Z kolei CFR w Niemczech we wcześniejszej fazie pandemii wynosił jedynie 0.25% - to 48-krotna różnica w stosunku do aktualnych Włoszech! 

IFR nie waha się ani w czasie, ani w przestrzeni (istnieje jednak możliwość takich rozbieżności wynikająca na przykład z różnic w szczepieniach podawanych w różnych krajach, jednak nie jest to zasadniczo różnica wywołana stricte przez region) - może różnić się jedynie dla poszczególnych grupy wiekowych oraz płci, czy towarzyszących chorób. 

Skoro IFR powinno być stałe, a używany przez nas estymator (CFR) waha się nawet kilkudziesięciokrotnie, to nie świadczy to dobrze o estymatorze.

### Powody niedokładności szacunków za pomocą CFR
* Nie wszyscy brani pod uwagę zarażeni wyzdrowieli (a współczynnik cicho zakłada, że wszyscy z nich wyzdrowieją) (niedowartościowanie IFR)
* Nie wszystkich zarażonych zdiagnozowano. Jest to szczególnie istotne w przypadku rozpatrywanego przez nas wirusa, w przypadku którego liczba osób przechodząca chorobę bezobjawowo jest szacowana na 17.9%. Wykonywane pomiary na (zazwyczaj małych) grupach wahają się jednak od 5% do nawet 80% osób przechodzących chorobę całkowicie bezobjawowo (przewartościowanie IFR)
* W badanych krajach występują różnice w efektywności działań służby zdrowia
* Duża liczba zarażonych powoduje niewydolność szpitali oraz niedostatki w personelu i sprzęcie medycznym (przewartościowanie IFR)

**Aktualne (12.04) globalne CFR wynosi 6.1%**

**W Polsce CFR na dzień 12.04 wynosi 3.4%**

Jeszcze w styczniu globalne CFR wynosiło 2%, a pod koniec marca (24.03) - 4.33%

Czy to oznacza, że w przypadku zarażenie szansa Twojej śmierci to 6.1%? 
Szansę śmierci wyznacza IFR, nie CFR, ale nawet zakładając ich zbieżność odpowiedź brzmi: nie.

W przypadku choroby COVID-19 istnieją znaczące różnice w CFR w zależności od grupy wiekowej, towarzyszących chorób, a nawet płci. Podawane globalne (czy lokalne) CFR to tylko szansa na zgon jednostki reprezentatywnej - bez jasno określonej płci, wieku czy historii medycznej. Można powiedzieć, że taka jednostka jest w 50% kobietą, a w 50% mężczyzną. Coś w stylu kota Schroedingera.

### CFR w poszczególnych grupach wiekowych
Poniżej przedstawiono CFR w zależności od grupy wiekowej (osoby 30+ lat) wg badania z 26 marca wykonanego na ponad 73 tysięcznej próbie w Hiszpanii 

*Są to tylko wyniki jednego badania. To, że nie zarejestrowano tam zgonów w jakiejś grupie wiekowej nie wyklucza ich - po prostu nie wystąpiła ona wśród owej 73 tysięcznej próbki, a chorych na świecie jest znacznie więcej (stan na 12 kwietnia: 1,847,095)*

* 0-9: śmiertelność 0%
* 10-19: śmiertelność 0%
* 20-29: śmiertelność 0%
* 30-39: śmiertelność 0.3%
* 40-49: śmiertelność 0.7%
* 50-59: śmiertelność 1.7%
* 60-69: śmiertelność 5.7%
* 70-79: śmiertelność 16.9%
* 80-89: śmiertelność 24.6%
* 90+: śmiertelność 24%

Z kolei badanie przeprowadzone w 28.02 przez WHO na 55 tysięcznej próbce podaje następujące wyniki:

* 0-9: śmiertelność 0%
* 10-19: śmiertelność 0.2%
* 20-29: śmiertelność 0.2%
* 30-39: śmiertelność 0.2%
* 40-49: śmiertelność 0.4%
* 50-59: śmiertelność 1.3%
* 60-69: śmiertelność 3.6%
* 70-79: śmiertelność 8%
* 80+ śmiertelność 14.8%

Wyniki te jak widać dość znacznie się różnią, co zgadza się z obserwowaną tendencją wzrostową mierzonego CFR w czasie, jednak jasno wynika z nich, że zagrożenie jest wyjątkowo silnie przesunięte w stronę osób starszych, szczególnie w wieku 70+. Należy również zwrócić uwagę, że pierwsze badanie wykonano we Włoszech, mających jak dotąd znacznie wyższe CFR niż Polska. 

Z danych wynika również, że mężczyźni narażeni są na śmierć wywołaną COVID-19 nawet 66% bardziej niż kobiety.

Decydujący wpływ na ryzyko śmierci mają również równolegle przechodzone choroby. W raporcie z 17 marca sporządzonym we Włoszech zbadano 355 przypadków śmiertelnych i tylko 3 z nich nie miało żadnych chorób towarzyszących (0.8%).

### Najczęstsze choroby towarzyszące
* Nadciśnienie 76%
* Cukrzyca 36%
* Choroba niedokrwienia serca 33%

*Krótka dygresja odnośnie analizy tych wyników: dane te nie prezentują CFR dla osób z daną chorobą, a jedynie udział osób ich przechodzących w całkowitej iloci zgonów. Liczby te nie uwzględniają w ogóle, jak popularne są te choroby, co jest kluczowe dla określenia istotności ich wpływu na zagrożenia życia. Weźmy taki przykład: jeśli 76% społeczeństwa przechodziłoby nadciśnienie, to z prezentowanych wynika, że nie wpływa ono na CFR COVID-19 w ogóle, a w przypadku, gdy 90% społeczeństwa miałoby nadciśnienie, okazałoby się, że osoby z nadciśnieniem przechodzą chorobę (COVID-19) lżej! Aby policzyć CFR towarzyszące poszczególnej chorobie, należałoby wyznaczyć ilość osób zarażonych SARS-CoV-2 na nią cierpi i jaka część z nich przypłaciła to życiem, co nie zostało wykonane w powyższym przykładzie*






